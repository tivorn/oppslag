John: Planbygg, vær så god. Du snakker med John.

Ben: Hei, det er Ben som ringer. Alex er syk. Jeg må være hjemme med ham i dag.

J: Ja vel. Jeg skal gi beskjed videre.

B: Takk. Jeg vet ikke om jeg kan komme på jobb i morgen heller, men jeg kommer i alle fall på fredag.

J: Bra, vi har det ganske travelt med det nye Rønne-prosjektet.

B: Ja, det er sant. Forresten, vet du om jeg trenger en legeattest?

J: Nei, det er nok med egenmelding. Hvis du blir hjemme i mer enn tre dager, må du levere legeerklæring. Både far og mor kan være hjemme med sykt barn 10 dager i året, altså 20 dager til sammen.

B: Det er en veldig god ordning, synes jeg.

J: Ja. Men hva er i veien med Alex, forresten? Jeg håper at det ikke er noe alvorlig.

B: Nei, jeg tror ikke det. Cecilie tror at det er influensa, og hun sier at det er veldig vanlig på denne tida av året. Det er jo så dårlig vær.

J: Ja, huff! Været er virkelig surt. Jeg tar tran og C-vitaminer. Det er viktig for helsa om høsten og vinteren.

B: Jeg synes ikke at tran smaker så godt, men jeg tar trankapsler.

Så snakker de litt mer om været. For noen uker siden var det en kort periode med fint vær. Ellers har det vært mye dårlig vær i høst. Det har vært kaldere enn normalt med mye vind, regn og tåke. John synes at det er den dårligste høsten på mange år.

B: Sier du det? Men jeg lurer på om jeg skal ta en tur innom kontoret i ettermiddag for å hente den bærbare PC-en min slik at jeg kan jobbe litt hjemmefra.

J: Da ses vi kanskje. Jeg skal jobbe overtid i dag. Du får si «god bedring» til Alex.

B: Det skal jeg, ha det bra.

J: Ha det.

Alex våkner og føler seg bedre enn i natt. Nå har han lyst til å se på tegnefilm. Ben setter seg sammen med ham i sofaen og setter på NRK Super. Nå skal de kose seg!